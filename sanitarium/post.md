# SANITARIUM euskaraz

Beti gustatu izan zaizkit Point'n'click abenturak, nerabezaroan dexentetan aritu nintzen: Blade Runner, Day of the tentacle, Grim Fandango, Leisure Suit Larry, Versailles 1685... Horren jakitun, nire lehengusuak behin eta berriz gomendatu zidan Sanitarium izeneko joko bat, 1998an atera zen "beldur psikologikoa" etiketa duen joko bat. Garai hortan ingelesez bakarrik zegoen eta horregatik ez nintzen probatzera animatu, ez bainuen piperrik ere ulertuko. Interneteko lekuren batetik gaztelerazko azpitituluak jartzeko aukera lortu nuenean, berriz, segituan joan nintzen jokoa probatzera.

Jokoa zinematika batekin hasten da: kotxea hartzera doan gizon bat, emazteari egindako dei bat off ahotsean aditzen dugularik.

"Maitea, ez duzu sinetsiko . . . Erantzuna aurkitu dut!! Urte guzti hauek . . . konturatu behar nuen! Baina gehiago dago . . . Etxera ailegatzean kontatuko dizut. Maite zaitut."

Eta "oh, sorpresa!": (oraindik, behintzat) ez da etxera ailegatuko. Dei horren ondotik, auto istripu bat eta pantaila beltza. Iluntasun hori bukatzean, irudian ikusten dugun moduan hasiko dugu jokoa, bista isometrikoan gela pila bat ikusten diren harrizko dorre batean, non gauden ere ez dakigula.

![](irudiak/dorrean.png)

Hortik hasi beharko dugu misterioa argitzen, nor gara? Zein da "aurkitu dugun" erantzun hori? Zer da dorre hau eta zergatik dut aurpegia bendaz tapatua?

Bere garaian izugarri gustatu zitzaidan jokoa. Leku eta pertsonaia desberdinekin arituko gara: azteken garaiko jainko bat, neskatilatxo bat, intseikoideen aurka dabilen ziklope bat... Badirudi ez duela inongo lotura edo zentzurik, baina azkenean (edo behin bukatu eta gero berriz jokatuta) zentzua hartu eta ulertu egiten dugu zergatik gabiltzan leku horietan.

Orain abentura eta desbentura guzti horiek, euskaraz bizitzeko aukera dugu, nire nerabezaroko joko kuttunetako bat dena euskaratu baitut, eta berriz aritzeko aprobetxatu :-).

## Itzulpenaren zailtasunak

Itzulpenarekin hasi nintzenean, prozesuko zatirik zailena itzulitako testuak jokoak ulertuko zuen egitura batean antolatzea izanen zela uste nuen. ScummVM-k joko honentzat motorea duenez, bertako kodean begiratu nuen zein zen beharrezko egitura, beraz, nahiko erraz gainditu nuen zailtasun hori.

Motorearen tripak begiratzen ari nintzela konturatu nintzen jokuko une jakin batean, puzzle baten erantzuna hizkuntzaren araberakoa dela. Esaldi batzuetatik hitz bat erauzi beharreko puzzle bat da. Horretarako, letra batzuetan klik egin eta letra horiekin hitza osatu behar da. Kontua da, letra horiek kokalekua jokoaren motorearen bertan daudela txertaturik. Beraz, euskarazko puzzleak ongi funtzaionatu ahal izateko, motorea bera ikutu eta euskarazko testuan dauden letren posizioak sartu behar izan nituen. Software librearen bertze abantaila handietako bat.

Hala ere, honek bere alde txarra ere badu, izan ere, ScummVMren bertsio zaharragoetan ez baitugu puzzle hori euskaraz ongi egiteko aukerarik izanen. Eta GOG edo Steam-eko bertsioak ScummVM bertsio zahar batekin datoz, jokoa osotasunean euskaraz jostatzeko bidea pixko bat zailduz. Baina ez da zaila.

[Hemen daude](https://github.com/josuigoa/itzulpenak/sanitarium) jokoaren testuen fitxategia partxeatzeko jarraitu beharrezko pausuak.